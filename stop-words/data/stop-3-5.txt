ЯК ПІДТРИМАТИ ЛЮДИНУ З ДЕПРЕСІЄЮ
Мало хто знає, що вже понад два місяці я приймаю антидепресанти. В нашій країні, на жаль, ще зберігся стереотип, що це соромно і має бути приховано. Але в тій же Америці, на яку ми так звикли рівнятися, одна людина із 43 лікувалася від депресії. Тому пост буде не про щось абстрактне, а про власний біль, власний досвід.
Варто зазначити, що депресія – це не просто поганий настрій чи відсутність бажання виконувати домашні завдання. Це щось, що розриває тебе зсередини, ніби чорна діра поглинає все навколо, залишаючи лише порожнечу навколо і всередині тебе.
Тому, в першу чергу, забудьте про всілякі «не грусти». Я не грущу! Мені боляче!
Деякі люди намагалися мене переконати, що «ніякої депресії немає», просто я ледача, мені варто «взяти себе в руки і почати щось робити». О, повірте, психіатр – це остання людина, до якої я хотіла звернутися! Не тому, що не довіряю їм, ні. Швидше, через страх, страх бути «психом», страх втратити контроль над собою. Тому близько року, до звернення до спеціаліста, я даремно намагалася знайти інший вихід.
Наступні рекомендації не є офіційними, науково підтвердженими і обґрунтованими. Але вони відображають те, через що проходять люди з депресією і що може здатися не важливим іншим.
• Не знецінюйте проблему. Мені особисто довелося не раз чути, що «молодь зараз така ніжна, от ми працювали на заводі і ніякої депресії не було» і «то ти просто ледащо, спробуй краще попрацювати» (хочу зазначити, що я мала роботу в цей час). Ви не можете знати всього, що відчуває людина, часом це дуже складно пояснити.
• Не жалійте людину з депресією. Звісно, всім хочеться співчуття, але в розумних межах! Депресія – це хвороба, яка піддається терапії, тому не варто ставитися до людини, як до термінального хворого.
• Не ігноруйте проблему. Як і з жалістю, так і з ігнором – не варто вдаватися в крайнощі. Часом дуже хочеться поділитися думками з близькою людиною, але в ситуації ігнорування це неможливо.
• Просто вислухайте. Часто люди, які дізнавалися про наявність у мене депресії, намагалися дати якісь поради. Це зайве. Я і так вже роблю все, що можу.
• Будьте чесними. Як би банально це не звучало, але це правда. Краще чесно сказати «я не знаю, як поводитися в такій ситуації», ніж вмикати фальшиву емпатію.
Неприйняття з боку близького оточення – це найбільша проблема людей з депресією, воно значно гальмує тебе на шляху до подолання депресії – залишає наодинці з нею.
Будьте здорові і радійте життю!
