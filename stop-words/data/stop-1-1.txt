Хай цей блядський 2019 рік нарешті закінчиться.
Коли писала підсумки за 2018, думала, що складнішого року в мене не було. Ха, якою я була ідіоткою. 2019 перемолов мене на порох і виплюнув. Не лишив сил, натхнення і бажання жити. І якби я була впевнена, що розіб’юся насмерть, я би давно стрибнула з балкону. Але я все ще тут.
Першу половину року я протягла, а влітку здалась і пішла до психіатра. А ще попросила допомоги – різної. І мені її дали.
Почала пити антидепресанти і таки винирнула з дна, з чорноти, з безвиході.
Незважаючи на жахливий емоційний стан, знімала героїнь для свого проекту Сто моїх жінок і, здається, їх близько 25.
Багато писала про бодіпозитив, про прийняття, любов і депресію.
Багато мовчала і плакала.
Багато спала і критикувала себе.
Не давала собі відпочивати і якби не дівчата з Skinny&Strong Club, які просто купити квитки в Стамбул, то я би так і просиділа цей рік в Києві.
Рідко відчувала задоволення.
Рідко була щаслива.
Але я рада, що поруч зі мною були ті, які підтримували та обіймали, які дозволяли мені ридати на плечі і просто подавали хустинку. Дякую тим, хто пішов - ви звільнили місце для справді моїх. Дякую за всі слова підтримки, за вчинки, за турботу, за каву, за обіди, за тренування, за слова «я тебе люблю».
Я хочу, щоб цей блядський рік нарешті закінчився.
І в мене жодних планів на 2020. Я просто хочу прожити його так, щоб більше не повставати з попелу, як фенікс.

Я би хотіла бути котом, спати на дивані, приходити до хазяйки на почухання за вушком, дивитися у вікно, сидіти на колінах, інколи робити невеличку шкоду, щоб таки не забували, що у мене характер, стрибати на шафу, ховатися за коробками, рватися за закриті двері і передумувати туди заходити.
Але я людина. І доведеться таки дожити і дотиснути цей неймовірний рік, який перемолов мене на порох, який дозволив перебрати себе, цілі, вміння, потреби. Який брав і давав, бив і гладив, ламав і будував, викидав і залишав.
Ні, це не підсумки.
Вони будуть завтра, найголовніші, найважливіші, мої.
А вам ось Кота принесла. Він спить поруч - і у нього все зашибісь.
І я знову просто спитати.
А яке насильство - справжнє?
Коли тебе лапає в метро неприємний мужик, це справжнє?
Чи коли притискає якесь незнайоме п’яне тіло до стіни, це як, веселуха?
Чи чоловік без зайвих, так би мовити, рухів одразу переходить до сексу, що це?
Чи там в око дати чи по обличчю - це вже почалося насильство, чи сама винна?
Або не дати гроші на якісь важливі потреби, то все одно ж дома з дитиною, це сміхуйочки?
Або постійно принижувати і знецінювати, так насильство це чи просто вона така ідіотка, жартів не розуміє?
Ну або руку заламав, не сильно, не зламав же? Так тут вже межа чи чекаємо, коли переламає все? Ну от як убив, то так, це було насильство, звичайно. А так - нє.
Коли починається справжнє насильство? А то я, бляха, не розумію.

НЕ СПРАВИЛАСЬ!
Ось такими великими буквами звучить в моїй голові ця фраза, а за останній місяць вона - на безкінечному повторі, без вихідних і перерви на обід.
Знаєте, спершу думала, що "я трошки заїбавсь", от полежу кілька днів і попустить. А ніфіга! Ставало гірше. Спершу перестала ходити на тренування (що для мене вже було дивним показником), потім відмовлялася бачитися з подругами, не могла встати з ліжка годинами, не відповідала на дзвінки і повідомлення, сідала за комп, щоб працювати - а через 15 хв просто сповзала на підлогу і лежала. Перестала писати, відсвічувати, говорити, зникла з радарів. А що робити, коли нуль життя, сил, радості, бажання?
Я все ще думала, що просто лінюсь і треба зібратися нарешті, писала плани, намагалася виконувати їх по таймеру, робила роботу, а потім переробляла її, бо виходила хуйня, несла на собі величезне почуття вини за незроблене (і продовжую це робити зараз), плакала від безсилля - і мовчала. Бо що? Правильно! Не справилась. Мені було соромно. От як я можу просити допомогу, якщо навкого купа людей, яким гірше? Як можу хотіти підтримки, я ж в принципі відносно здорова і відносно молода жінка, яка має вигребти сама?
Це дуже страшно - не відчувати, що ти можеш на когось опертися, що хтось тебе підхопить, підставить плече, витягне з води, позичить грошей, привезе продуктів чи просто помиє посуд - бо ти не годен. А ще страшніше - не дозволяти собі прийняти цю допомогу. Бо в голові звучить: "не заслужила", "недостойна", "тобі недостатньо погано, щоб помагали".
Так от, я дуже вдячна тим, які все одно були і є поруч. Які люблять і обіймають мене. Які слухають, підтримують і без осуджень подають руку, хустинку чи бокал вина. Які тримають за плечі, вживу чи віртуально, і кажуть: "Я з тобою. Чим тобі допомогти?" І роблять це просто тому, бо можуть. Бо зараз у них є ресурс, надлишок і бажання.
В суботу я пішла до психіатра і тепер маю рецепт на антидепресанти. У нас все ще соромно таке казати вголос: ти зразу стаєш "психом", "неврівноваженою людиною", "хворою істеричкою". П'єш таблетки? Так тобі пора в дурку. Сходив до психіатра? Чекай занесення цього візиту в особову справу. Хто придумав таку хєрню?
Мене спитали на днях: "Слухай, а може без таблеток обійдешся? Ми ж бачилися недавно, ти виглядаєш нормальною". Так от, можна виглядати ок, навіть посміхатися, виходити з дому, зустрічатися з друзями, але внутрішньо кожну хвилину розвантажувати вагони вини, відчувати, ніби тонеш в чорноті і не бачити жодного виходу.
І так, можна не справитись, бо у кожної людини є певний запас сил, який вичерпується. І просити допомогу нестрашно. І приймати її несоромно. І бути слабким - нормально. І лікуватися від депресії таблетками, які виписав лікар, правильно. Ви ж не прикладаєте до зламаної ноги подорожник, а накладаєте гіпс в травмпункті.
Так от, я дуже довго відмовлялася вірити, що "подорожник" не працює. І якби можна було повернутися в минуле і залишити всі ці знання, які маю зараз, я би зробила все інакше.
P.S. Цей текст дався дуже нелегко і я би дуже хотіла не погіршувати свій стан, читаючи коментарі.
Ні, мене не треба жаліти.
Обіймати - можна.
Підтримувати - можна.
Пропонувати допомогу - можна.
Писати в особисті - можна.
Давати поради - не варто, я від цього злюсь, чухаюсь і матюкаюсь.
Цей лютий ніяк мене не відпускає. Фізично відчуваю, як навколо стискається простір, як проявляється все те, чого найбільше боюся. Як сильно хочеться сховатися під ковдру, в дитинство, де ти просто щаслива без всяких умов. Де не треба вирішувати сотні дорослих задач.
Не знаю, скільки днів крутиться в голові ця фраза: "Те, що не вбиває, робить нас сильнішими". Довго не могла зрозуміти, що ж мені не так в ній. І тільки недавно дійшло.
Бо для мене правдивішою буде це: "Те, що не вбиває, робить нас надламаними" І хоч місце "перелому" зажило, але все ще ниє на погоду і подібні вчинки людей. Страшно потрапляти в знайомі важкі ситуації, бо ти пам'ятаєш, як жахливо було вигрібати і скільки зусиль це вартувало.
Мене не вчили бути доброю до себе. "Не ний", "Як тобі не соромно", "Скільки можна", "Нічого з тобою не станеться", "Шо ти як нюня", "Он інші діти - як діти, а ти шо?"
А потім Мирка виросла і вже сама говорила собі "Не ний!", "Зберись!", "Шо ти за розмазня така", "Он інші люди - як люди, а ти шо?" І збиралася, і йшла, і робила. А потім хрясь! - і вже нічого не помагає: ні страх, ні слова, ні критика, ні чарівний пендель. Бо останніх ти сама давала собі стільки, що вже й не реагуєш.
Нікому не потрібні ці безкінечні надзусилля, які випалюють всю радість від отримання бажаного. Який сенс в тому, що ти заробив дохріна грошей, а потім з нервовим зривом лежиш в лікарні. Чи вартує так гнатися за результатом, що перестаєш помічати прекрасне в процесі. Для чого вмирати переможцем на фініші першого марафону.
Безумовно, для когось такий ритм життя - ідеальний. Але не всім це треба. Тільки як тут не піддатись загальній істерії досягання "успішного успіху", коли це чуєш навіть з праски.
Я ж просто хочу мати час помітити, як за чотири дні до весни на деревах з'явилися бруньки - і жити максимально для себе достойно, в любові з собою, людьми та світом.
P.S. Невеличка ремарочка про батьків і виховання. Я не злюсь за це, а просто констатую факт. Інакше вони не могли. І іхні батьки після війни - теж не могли. Вони любили так, як уміли.
Одного жовтневого вечора в 2007 році я стояла на одному з мостів Києва і думала, а що буде, якщо стрибнути. Мені було дико самотньо, я залишилась фактично без друзів, переїхавши в чуже місто, без підтримки і з мінімумом грошей. Винаймала кімнату в квартирі, де хазяйка не дуже подобалася. Від дивану боліла спина, а робота, яку знайшла дуже швидко, мала багато неприємних ньюансів, про які ніхто спершу не сказав.

Я стояла на мосту, сильно одинока, і плакала, але цього не було видно в дощ.

Моя пам’ять витіснила цей спогад, бо він дуже страшний. Це було вперше, коли почувала себе настільки погано і єдиним виходом бачила просто не бути. Звичайно, нікуди не стрибнула. Уявила, як лежатиму невідомою в морзі, яким це буде ударом для мами, як якимось людям таки доведеться щось робити з моїм тілом, як будуть шукати рідних, а у мене жодних документів з собою.

Півгодини сліз на вітрі з дощем - і я повернулася в свою маленьку кімнату. Зібралася і перестала думати про погане. Була такою, як завжди: веселою, радісною, практично щасливою. Міняла роботи, квартири, людей навколо. Збиралася кожного разу докупи, а потім, одного разу - не змогла.

Ви ж пам’ятаєте про те, як виглядають люди в депресії? Дуже і дуже різні ці обличчя. Ні, моє лице зараз - щасливе. Я побігала знову, не виплюнула легені, мій темп збільшився і це круто.

Але були часи, коли була показово щаслива, а всередині вили вовки. Коли сміялася, а хотілося ридати і падати в істериці на підлогу. Коли казала, що у мене все ок, а насправді всередині, крім чорної діри, яка затягує все живе, більше нічого не відчуваєш.

Деякі речі можна витіснити, але вони нікуди не дінуться. Прожити, пережити і розібратись. Взяти важливе, викинути зайве.

Тільки так можна йти далі.

І якби я могла підтримати Мирку зразка 2007, то перше, що я їй би сказала: «Я тебе люблю! Ти не одна. Ти - справишся».
ПРО СТАБІЛЬНІСТЬ.
Напевно, я трохи заздрю людям, які не розуміють, що ж таке "депресія". Для яких цей стан все ще залишається якоюсь хандрою і поганим настроєм. А люди, які перебувать в депресії - просто слабаки, які навидумували собі всякого дурного і з жиру бісяться.
Зараз я стабільна: антидепресанти працюють добре, стан вирівнюється. Так, є злети і падіння, все ще є періоди, коли почуваю себе приблизно на одиницю з десяти. Але тої чорноти і безвиході, в якій я перебувала минулу зиму, весну и частину літа, перестала відчувати.
Давно про це не писала, ні про таблетки, ні про депресію, ні про те, як живеться з тим усім. Але час від часу в особистих мене питають про те, як я зрозуміла, що щось не так, чи варто йти ло лікаря, чи можу я когось порадити і чи не припинила я пити антидепресанти.
Знаєте, з таблетками живеться легше: я перестала відчувати свою безпомічність. Звичайно, вловила кілька побічних ефектів: більше сплю і повільно набираю вагу. Як добре, що зі своїми американськими гірками схуднення і поправляння я ставлюся до цього філософськи. Краще бути товстою, в міру веселою і живою, ніж будь-якою мертвою.
А ще знову повернула в своє життя біг: він максимально стабільний, не залежить від погоди, настрою, мого стану. І саме біг дає мені сили. Думаю, що круто знайти таке заняття, яке наповнює - і робити це стільки, скільки можете в кайф.
І ще. Антидепресанти - не панацея. Але без них я б померла. Бо те, що відчувала, було невиносиме. Це боляче, страшно, чорно кожну секунду. Це ніби повільно сходити з розуму і сумніватися в усьому. Це прокидатися вранці - і жалкувати, що сон закінчився. Це лежати тижнями в ліжку - і одночасно хотіти, щоб тебе врятували і щоб залишили в спокої.
Дуже круто бути в стабільному стані: кожного ранку насолоджуватися красивим сніданком, робити маленькі кроки в сторону мрії, повільно розгрібати завали, яких дуже багато, якщо чесно, йти бігати через день, бачити кольори, відчувати смаки, десь сумувати, десь радіти.
Просто жити нормальним звичайним життям. І це - неймовірна цінність.
P.S. Я вже бігаю стабільні три кілометри, уявляєте?

