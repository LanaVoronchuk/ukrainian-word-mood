Знаєте, що таке маленька дитина, коли у тебе діагноз «тривожно-депресивний розлад»?
Це твій персональний ад 24/7, коли тебе не відпускає ні на хвилину, ні на секунду. Ти відчуваєш таку відповідальність, жити з якою надзвичайно важко і гнітюче.
Немає немає радості, немає задоволення від життя, та й самого життя теж немає. І тебе - тебе також нема, бо ти давно розчинилася у власних переживаннях та страхах. Ти намагаєшся контролювати все навколо і відчуваєш, що не контролюєш нічого, ти намагаєшся зробити все і водночас розумієш, що не здатна нічого зробити.
І от ти одного дня відводиш дитину в садочок. Усього на годину. І вперше, вперше за 2 роки з твоїх плечей падає увесь той тягар відповідальності, уся та невидима напруга раптом полишає твоє тіло і ти плентаєшся на автопілоті додому, падаєш у ліжко і просто 40 хвилин дивишся в стелю. Прислухаєшся до себе, до своїх думок, свого дихання і серцебиття.
І відчуваєш, що ти ще є, ти ще жива і маєш право. Право бути. Нехай усього якихось 40 хвилин. Але ти вільна. Майже. Вільна.